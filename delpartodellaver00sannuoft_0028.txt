... 22 -.

Interea manes descendit fama sub imos,
Pallentesque domos veris rumoribus implet:
optatum adventare diem, quo tristia linquant
Tartara, et evictis fugiant Acheronta tenebris,
Immanemque ululatum, et non laetabile murmur
Tergemini Canis, adverso qui carceris antro
Excubat insomnis semper, rictuque trifauci
Horrendum, stimulante fame, sub nocte profunda
Personat, et morsu venientes adpetit umbras.
Tum vero Heroes laetati, animaeque piorum
Ad coelum erectas coeperunt tendere palmas.
Atque hic insignis funda, citharaque decorus,
Insignis sceptro senior, per opaca locorum
Dum graditur, flectitque sacros diademate crines:
Dum legit effoetos Lethaeo in gramine flores,
Qua tacite labuntur aquae, mutaeque volucres
Ducunt per steriles aeterna silentia ramos:
Adtonita subitos concepit mente furores,
Divinamque animam: et consueto numine plenus,
Interquens oculos, venientia fata recenset.

Nascere, Magne Puer, nostros quem solvere nexus,
Et tantos Genitor voluit perferre labores.
Magne Puer, cui se haec tandem spolianda reservant
Regna, tot heu miseris hominum ditata ruinis:
Nascere, venturum si te mortalibus olim
Pectore veridico promisimus: igneus ut nos
Viribus adflatos coelestibus ardor agebat
insinuans: si sacra peregimus, et tua late

